---
title: Kuinka valita aihe?
hidden: true
---

# Kuinka valita aihe?

Kurssilla toteutetaan tietokantaa käyttävä web-sovellus. Sovelluksessa tulisi olla noin 5–10 tietokantataulua, joita käsitellään monipuolisesti SQL-komentojen avulla.

Esimerkkisovellus: [Sanaharjoittelu](https://github.com/hy-tsoha/tsoha-words)

Hyvä aihe on sellainen, joka on itseäsi kiinnostava. Jos et ole varma aiheesta tai sen laajuudesta, voit aina neuvotella asiasta ohjaajan kanssa.

Tässä on kolme esimerkkiä mahdollisista aiheista, mutta voit mainiosti keksiä ihan oman aiheen.

### Keskustelusovellus

Sovelluksessa näkyy keskustelualueita, joista jokaisella on tietty aihe. Alueilla on keskusteluketjuja, jotka muodostuvat viesteistä. Jokainen käyttäjä on peruskäyttäjä tai ylläpitäjä.

Sovelluksen ominaisuuksia:

* Käyttäjä voi kirjautua sisään ja ulos sekä luoda uuden tunnuksen.
* Käyttäjä näkee sovelluksen etusivulla listan alueista sekä jokaisen alueen ketjujen ja viestien määrän ja viimeksi lähetetyn viestin ajankohdan.
* Käyttäjä voi luoda alueelle uuden ketjun antamalla ketjun otsikon ja aloitusviestin sisällön.
* Käyttäjä voi kirjoittaa uuden viestin olemassa olevaan ketjuun.
* Käyttäjä voi muokata luomansa ketjun otsikkoa sekä lähettämänsä viestin sisältöä. Käyttäjä voi myös poistaa ketjun tai viestin.
* Käyttäjä voi etsiä kaikki viestit, joiden osana on annettu sana.
* Ylläpitäjä voi lisätä ja poistaa keskustelualueita.
* Ylläpitäjä voi luoda salaisen alueen ja määrittää, keillä käyttäjillä on pääsy alueelle.

### Opetussovellus

Sovelluksen avulla voidaan järjestää verkkokursseja, joissa on tekstimateriaalia ja automaattisesti tarkastettavia tehtäviä. Jokainen käyttäjä on opettaja tai opiskelija.

Sovelluksen ominaisuuksia:

* Käyttäjä voi kirjautua sisään ja ulos sekä luoda uuden tunnuksen.
* Opiskelija näkee listan kursseista ja voi liittyä kurssille.
* Opiskelija voi lukea kurssin tekstimateriaalia sekä ratkoa kurssin tehtäviä.
* Opiskelija pystyy näkemään tilaston, mitkä kurssin tehtävät hän on ratkonut.
* Opettaja pystyy luomaan uuden kurssin, muuttamaan olemassa olevaa kurssia ja poistamaan kurssin.
* Opettaja pystyy lisäämään kurssille tekstimateriaalia ja tehtäviä. Tehtävä voi olla ainakin monivalinta tai tekstikenttä, johon tulee kirjoittaa oikea vastaus.
* Opettaja pystyy näkemään kurssistaan tilaston, keitä opiskelijoita on kurssilla ja mitkä kurssin tehtävät kukin on ratkonut.

### Ravintolasovellus

Sovelluksessa näkyy tietyn alueen ravintolat, joista voi etsiä tietoa ja lukea arvioita. Jokainen käyttäjä on peruskäyttäjä tai ylläpitäjä.

* Käyttäjä voi kirjautua sisään ja ulos sekä luoda uuden tunnuksen.
* Käyttäjä näkee ravintolat kartalla ja voi painaa ravintolasta, jolloin siitä näytetään lisää tietoa (kuten kuvaus ja aukioloajat).
* Käyttäjä voi antaa arvion (tähdet ja kommentti) ravintolasta ja lukea muiden antamia arvioita.
* Ylläpitäjä voi lisätä ja poistaa ravintoloita sekä määrittää ravintolasta näytettävät tiedot.
* Käyttäjä voi etsiä kaikki ravintolat, joiden kuvauksessa on annettu sana.
* Käyttäjä näkee myös listan, jossa ravintolat on järjestetty parhaimmasta huonoimpaan arvioiden mukaisesti.
* Ylläpitäjä voi tarvittaessa poistaa käyttäjän antaman arvion.
* Ylläpitäjä voi luoda ryhmiä, joihin ravintoloita voi luokitella. Ravintola voi kuulua yhteen tai useampaan ryhmään.
